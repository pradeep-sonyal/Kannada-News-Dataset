ಪಾಕ್​ನಲ್ಲಿ ಭಾರತಕ್ಕೆ ಬೇಕಿದ್ದ ಮತ್ತೊಬ್ಬ ಉಗ್ರನ ಶಿರಚ್ಚೇಧ! ಈ ವರ್ಷ ಹತ್ಯೆಯಾದ 18ನೇ ಭಯೋತ್ಪಾದಕ

ಪಾಕಿಸ್ತಾನ: ಭಾರತ ವಿರೋಧಿ ಭಯೋತ್ಪಾದಕರಿಗೆ (Terrorist) ಪಾಕಿಸ್ತಾನ (Pakisthan) ಸುರಕ್ಷಿತ ಎಂದು ಹಲವು ವರ್ಷಗಳಿಂದ ಜನರು ಭಾವಿಸಿದ್ದರು. ಆದರೆ ಈಗ ಪರಿಸ್ಥಿತಿ ಬದಲಾಗಿದೆ. ಯಾವ ಭಯೋತ್ಪಾದಕ ಯಾವಾಗ, ಎಲ್ಲಿ, ಹೇಗೆ ಕಿಡ್ನಾಪ್ ಆಗ್ತಾನೆ, ಯಾವಾಗ ಎಲ್ಲಿ ಸಾಯುತ್ತಾನೆ ಎಂಬುದೇ ತಿಳಿಯದ ಪರಿಸ್ಥಿತಿ ಬಂದೊದಗಿದೆ.

ಇಷ್ಟಕ್ಕೂ ಈ ಅಪರಿಚಿತ ಗ್ಯಾಂಗ್​ ಪಾಕಿಸ್ತಾನದ ಬೇಹುಗಾರಿಕಾ ಸಂಸ್ಥೆ ಐಎಸ್‌ಐಗೆ (Pakistan's Intel Agency) ತಿಳಿಯದಂತೆ ಭಯೋತ್ಪಾದಕರನ್ನು ಗುಂಡಿಕ್ಕಿ ಕೊಲ್ಲುತ್ತಿದ್ದಾರೆ. ವಿಶೇಷವೆಂದರೆ ಅದರಲ್ಲೂ ಭಾರತದಲ್ಲಿ ಭಯೋತ್ಪಾದಕ ದಾಳಿ ನಡೆಸಿದವರು, ಭಾರತದ ಮೋಸ್ಟ್ ವಾಂಟೆಡ್ ಭಯೋತ್ಪಾದಕರ ಸಾವು ಪಾಕಿಸ್ತಾನಕ್ಕೆ ಅರಗಿಸಿಕೊಳ್ಳಲಾಗದಂತಿದೆ. ಈ ಹತ್ಯೆಗಳ ಹಿಂದೆ ವೈರಿ ಬೇಹುಗಾರಿಕಾ ಸಂಸ್ಥೆ ಕೈವಾಡಲು ಶುರು ಮಾಡಿದೆ.

ಸುಂಜ್ವಾನ್ ಸೇನಾ ಶಿಬಿರದ ಮೇಲಿನ ಮಾಸ್ಟರ್ ಮೈಂಡ್

ಭಾರತದ ಸುಂಜ್ವಾನ್ ಸೇನಾ ಶಿಬಿರದ ಮೇಲೆ 2018 ರ ಭಯೋತ್ಪಾದಕ ದಾಳಿಯ ತಂತ್ರಗಾರನಾಗಿದ್ದ ಲಷ್ಕರ್-ಎ-ತೊಯ್ಬಾ ಕಮಾಂಡರ್ ಖವಾಜಾ ಶಾಹಿದ್ ಅಲಿಯಾಸ್ ಮಿಯಾ ಮುಜಾಹಿದ್ 3 ದಿನಗಳ ಹಿಂದೆ ಅಪಹರಿಸಿ, ತಲೆ ಕತ್ತರಿಸಿ ಬರ್ಬರವಾಗಿ ಕೊಲ್ಲಲಾಗಿದೆ. ಐಎಸ್‌ಐ ಎಷ್ಟು ಹುಡುಕಿದರೂ ಇದರ ಹಿಂದೆ ಇರುವವರು ಯಾರು ಎಂಬುದರ ಸುಳಿವು ಪತ್ತೆ ಮಾಡಲಾಗಿಲ್ಲ.

ಕೊಂದವರ ಬಗ್ಗೆ ಸಿಗದ ಸ್ಪಷ್ಟನೆ

ಈ ಘಟನೆಯು ಎಲ್‌ಒಸಿ ಬಳಿಯ ಪಾಕ್ ಅಕ್ರಮ್ ಕಾಶ್ಮೀರದಲ್ಲಿ (ಪಿಒಕೆ) ನಡೆದಿದೆ. ಕೊಲೆಗೂ ಮುನ್ನ ಲಷ್ಕರ್ ಭಯೋತ್ಪಾದಕನಿಗೆ ಕ್ರೂರವಾಗಿ ಚಿತ್ರಹಿಂಸೆ ನೀಡಲಾಗಿತ್ತು ಎಂದು ತೋರುತ್ತಿದೆ. ಖವಾಜ ಪಿಒಕೆಯ ನೀಲಂ ಕಣಿವೆಯಲ್ಲಿ ವಾಸಿಸುತ್ತಿದ್ದ. ಆದರೆ ಆತನನ್ನು ಕೊಂದವರು ಯಾರು ಎಂಬ ಬಗ್ಗೆ ಪಾಕಿಸ್ತಾನ ಸರ್ಕಾರಕ್ಕೆ ಸ್ಪಷ್ಟತೆ ಇಲ್ಲ. ಹತ್ಯೆಯ ಹೊಣೆಯನ್ನು ಇನ್ನೂ ಯಾವುದೇ ಸಂಘಟನೆ ಹೊತ್ತುಕೊಂಡಿಲ್ಲ ಎಂದು ಪಾಕಿಸ್ತಾನ ಮಾಧ್ಯಮಗಳು ವರದಿ ಮಾಡಿವೆ.

ಐವರು ಯೋಧರ ಸಾವಿಗೆ ಕಾರಣನಾಗಿದ್ದ ಉಗ್ರ

2018 ರಲ್ಲಿ, ಜಮ್ಮು ಮತ್ತು ಕಾಶ್ಮೀರದ 36 ಬ್ರಿಗೇಡ್‌ನ ಸುಂಜ್ವಾನ್ ಶಿಬಿರದ ಮೇಲೆ ಭಯೋತ್ಪಾದಕರು ದಾಳಿ ನಡೆಸಿದ್ದರು. ಈ ದಾಳಿಯ ಪ್ರಮುಖ ಸೂತ್ರಧಾರಿಯೇ ಮಿಯಾ ಮುಜಾಹಿದ್. ಈ ಭಯೋತ್ಪಾದಕ ದಾಳಿಯಲ್ಲಿ ಐವರು ಯೋಧರು ಸೇರಿದಂತೆ ಆರು ಮಂದಿ ಸಾವನ್ನಪ್ಪಿದ್ದಾರೆ. ಪಾಕಿಸ್ತಾನದಲ್ಲಿ ಇತ್ತೀಚೆಗೆ ಕೊಲ್ಲಲ್ಪಟ್ಟ ಮಿಯಾ ಮುಜಾಹಿದ್, ಲಷ್ಕರ್ ಪರವಾಗಿ ಕಾಶ್ಮೀರದಲ್ಲಿ ನೇಮಕಾತಿ ಮತ್ತು ಭಯೋತ್ಪಾದಕ ದಾಳಿಗೆ ಶಂಚು ರೂಪಿಸುತ್ತಿದ್ದ ಎಂದು ತಿಳಿದುಬಂದಿದೆ.

ಈ ವರ್ಷದ ಹತ್ಯೆಯಾದ ಭಾರತಕ್ಕೆ ಬೇಕಿದ್ದ 18ನೇ ಉಗ್ರ

ಇತ್ತೀಚೆಗೆ ಪಾಕಿಸ್ತಾನದಾದ್ಯಂತ ಭಾರತ ವಿರೋಧಿ ಭಯೋತ್ಪಾದಕರು ಒಬ್ಬೊಬ್ಬರಾಗಿ ಹತ್ಯೆಯಾಗುತ್ತಿದ್ದಾರೆ. ಇಸ್ಲಾಮಿಕ್ ಭಯೋತ್ಪಾದಕರಲ್ಲದೆ, ಖಲಿಸ್ತಾನ್ ಭಯೋತ್ಪಾದಕರನ್ನು ಸಹ ಅಪರಿಚಿತ ವ್ಯಕ್ತಿಗಳು ಗುಂಡಿಕ್ಕಿ ಕೊಂದಿದ್ದಾರೆ. ಈ ವರ್ಷವೊಂದರಲ್ಲೇ ಪಾಕಿಸ್ತಾನದ ನೆಲದಲ್ಲಿ 18 ಭಾರತ ವಿರೋಧಿ ಭಯೋತ್ಪಾದಕರನ್ನು ಹತ್ಯೆ ಮಾಡಲಾಗಿದೆ.

ಕಳೆದ ತಿಂಗಳು, ಜೈಶ್-ಎ-ಮೊಹಮ್ಮದ್ ಮುಖ್ಯಸ್ಥ ಮಸೂರ್ ಅಜರ್‌ನ ನಿಕಟವರ್ತಿ ದಾವೂದ್ ಮಲಿಕ್‌ನನ್ನು ಉತ್ತರ ವಜೀರಿಸ್ತಾನದಲ್ಲಿ ಅಪರಿಚಿತ ದುಷ್ಕರ್ಮಿಗಳು ಕೊಂದಿದ್ದರು. ಪ್ರಮುಖ ಲಷ್ಕರ್ ಭಯೋತ್ಪಾದಕ ಹಫೀಜ್ ಸಯೀದ್ ನ ನಿಕಟವರ್ತಿ ಹಿಜ್ಬುಲ್ ಮುಖ್ಯಸ್ಥ ಮುಫ್ತಿ ಕೈಸರ್ ಫಾರೂಕಿಯನ್ನು ಕರಾಚಿಯಲ್ಲಿ ಗುಂಡಿಕ್ಕಿ ಹತ್ಯೆ ಮಾಡಲಾಗಿದೆ. ಏರ್ ಇಂಡಿಯಾ ವಿಮಾನ ಅಪಹರಣದಲ್ಲಿ ಪ್ರಮುಖ ಪಾತ್ರ ವಹಿಸಿದ್ದ ಜೈಶ್ ಭಯೋತ್ಪಾದಕ ಮಿಸ್ತ್ರಿ ಜಹೂರ್ ಇಬ್ರಾಹಿಂ ಕೂಡ ಇದೇ ರೀತಿ ಹತನಾಗಿದ್ದ. ಖಲಿಸ್ತಾನ್ ಭಯೋತ್ಪಾದಕ ಪರಂಜಿತ್ ಸಿಂಗ್ ಪಂಜ್ವಾರ್ ಕೂಡ ಲಾಹೋರ್‌ನಲ್ಲಿ ಹತ್ಯೆಯಾಗಿದ್ದ.